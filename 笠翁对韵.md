
# 笠翁对韵


## 卷一

###　一、东
~~~
天对地，雨对风。大陆对长空。山花对海树，赤日对苍穹。雷隐隐，雾蒙蒙。日下对天中。风高秋月白，雨霁晚霞红。
牛女二星河左右，参商两曜斗西东。十月塞边，飒飒寒霜惊戍旅；三冬江上，漫漫朔雪冷渔翁。

河对汉，绿对红。雨伯对雷公。烟楼对雪洞，月殿对天宫。云叆叇，日曈朦。腊屐对渔篷。过天星似箭，吐魄月如弓。
驿旅客逢梅子雨，池亭人挹藕花风。茅店村前，皓月坠林鸡唱韵；板桥路上，青霜锁道马行踪。

山对海，华对嵩。四岳对三公。宫花对禁柳，塞雁对江龙。清暑殿，广寒宫。拾翠对题红。庄周梦化蝶，吕望兆飞熊。
北牖当风停夏扇，南檐曝日省冬烘。鹤舞楼头，玉笛弄残仙子月；凤翔台上，紫箫吹断美人风。
~~~

###　二、冬

~~~
晨对午，夏对冬。下晌对高舂。青春对白昼，古柏对苍松。垂钓客，荷锄翁。仙鹤对神龙。凤冠珠闪烁，螭带玉玲珑。
三元及第才千顷，一品当朝禄万钟。花萼楼间，仙李盘根调国脉；沉香亭畔，娇杨擅宠起边风。

清对淡，薄对浓。暮鼓对晨钟。山茶对石菊，烟锁对云封。金菡萏，玉芙蓉。绿绮对青锋。早汤先宿酒，晚食继朝饔。
唐库金钱能化蝶，延津宝剑会成龙。巫峡浪传，云雨荒唐神女庙；岱宗遥望，儿孙罗列丈人峰。

繁对简，叠对重。意懒对心慵。仙翁对释伴，道范对儒宗。花灼灼，草茸茸。浪蝶对狂蜂。数竿君子竹，五树大夫松。
高皇灭项凭三杰，虞帝承尧殛四凶。内苑佳人，满地风光愁不尽；边关过客，连天烟草憾无穷。
~~~


###　三、江

~~~
奇对偶，只对双。大海对长江。金盘对玉盏，宝烛对银釭。朱漆槛，碧纱窗。舞调对歌腔。兴汉推马武，谏夏著龙逄。
四收列国群王服，三筑高城众敌降。跨凤登台，潇洒仙姬秦月玉；斩蛇当道，英雄天子汉刘邦。

颜对貌，像对庞。步辇对徒杠。停针对搁笔，意懒对心降。灯闪闪，月幢幢。揽辔对飞艎。柳堤驰骏马，花院吠村尨。
酒晕微酡琼杏颊，香尘浅印玉莲（双）。诗写丹枫，韩女幽怀流御水；泪弹斑竹，舜妃遗恨积湘江。
~~~

###　四、支

~~~
泉对石，干对枝。吹竹对弹丝。山亭对水榭，鹦鹉对鸬鹚。五色笔，十香词。泼墨对传卮。神奇韩干画，雄浑李陵诗。
几处花街新夺锦，有人香径淡凝脂。万里烽烟，战士边头争保塞；一犁膏雨，农夫村外尽乘时。

菹对醢，赋对诗。点漆对描脂。瑶簪对珠履，剑客对琴师。沽酒价，买山赀。国色对仙姿。晚霞明似锦，春雨细如丝。
柳绊长堤千万树，花横野寺两三枝。紫盖黄旗，天象预占江左地；青袍白马，童谣终应寿阳儿。

箴对赞，缶对卮。萤焰对蚕丝。轻裾对长袖，瑞草对灵芝。流涕策，断肠诗。喉舌对腰肢。云中熊虎将，天上凤麟儿。
禹庙千年垂橘柚，尧阶三尺覆茅茨。湘竹含烟，腰下轻纱笼玳瑁；海棠经雨，脸边清泪湿胭脂。

争对让，望对思。野葛对山栀。仙风对道骨，天造对人为。专诸剑，博浪椎。经纬对干支。位尊民物主，德重帝王师。
望切不妨人去远，心忙无奈马行迟。金屋闭来，赋乞茂陵题柱笔；玉楼成后，记须昌谷负囊词。
~~~

> 流涕策：西汉贾谊《陈政事疏》：“臣窃惟事势，可为痛哭者一，可为流涕者二，可为长太息者六。”  
> 断肠诗：宋代女诗人朱淑贞，相传其对婚姻不满，故诗词多幽愤哀伤情调，后人辑有《断肠诗集》、《断肠词集》传世。  
> 云中：汉代北方有云中郡。垂橘柚：唐杜甫《禹庙》诗：“荒庭垂橘柚，古屋画龙蛇。”  
> 茅茨：以土为阶，以茅为屋。《韩非子.五蠹》：“尧之王天下也，茅茨不剪，采椽不斫。”  
> 湘竹：湘妃竹，又名斑竹。  

###　五、微

~~~
贤对圣，是对非。觉奥对参微。鱼书对雁字，草舍对柴扉。鸡晓唱，雉朝飞。红瘦对绿肥。举杯邀月饮，骑马踏花归。
黄盖能成赤壁捷，陈平善解白登危。太白书堂，瀑泉垂地三千尺；孔明祠庙，老柏参天四十围。

戈对甲，幄对帏。荡荡对巍巍。严滩对邵圃，靖菊对夷薇。占鸿渐，采凤飞。虎榜对鸾旗。心中罗锦绣，口内吐珠玑。
宽宏豁达高皇量，叱咤喑哑霸主威。灭项兴刘，狡兔尽时走狗死；连吴拒魏，貔貅屯处卧龙归。

衰对盛，密对稀。祭服对朝衣。鸡窗对雁塔，秋榜对春闱。乌衣巷，燕子矶。久别对初归。天姿真窈窕，圣德实光辉。
蟠桃绛阙来金母，岭荔红尘进玉妃。灞上军营，亚父愤心撞玉斗；长安酒市，谪仙狂兴典银龟。

~~~

> 严滩：浙江富春江的严陵濑，汉代隐士严子陵钓鱼处。  
> 邵圃：秦代东陵侯邵平弃官种瓜，名东陵瓜。  
> 靖菊：陶潜采菊东篱下，谥“靖节”。  
> 夷薇：商代末伯夷叔齐，耻食周粟，隐于首阳山，采薇而食。  
> 高皇：指汉高祖刘邦。  
> 霸王：指西楚霸王项羽。  
> 走狗死：《史记·淮阴侯列传》载，汉高祖擒韩信，信曰：“狡兔死，走狗烹。”  
> 卧龙：三国时诸葛亮隐居南阳时，人称卧龙先生。  

###　六、鱼

~~~
羹对饭，柳对榆。短袖对长裾。鸡冠对凤尾，芍药对芙蕖。周有若，汉相如。王屋对匡庐。月明山寺远，风细水亭虚。
壮士腰间三尺剑，男儿腹内五车书。疏影暗香，和靖孤山梅蕊放；轻阴清昼，渊明旧宅柳条舒。

吾对汝，尔对余。选授对升除。书箱对药柜，耒耜对耰锄。参虽鲁，回不愚。阀阅对阎闾。诸侯千乘国，命妇七香车。
穿云采药闻仙犬，踏雪寻梅策蹇驴。玉兔金乌，二气精灵为日月；洛龟河马，五行生克在图书。

欹对正，密对疏。囊橐对苞苴。罗浮对壶峤，水曲对山纡。骖鹤驾，侍鸾舆。桀溺对长沮。搏虎卞庄子，当熊冯婕妤。
南阳高士吟梁妇，西蜀才人赋子虚。三径风光，白石黄花供杖履；五湖烟景，青山绿水在樵渔。  
~~~

> 芙蕖：荷花的别名。  
> 周有若：东周时人，孔子弟子，有若貌似孔子，曾一度奉以为师。见《史记.仲尼弟子传》。  
> 汉相如：西汉文学家司马相如。  
> 五车书：《庄子.天下》：“惠施多方，其书五车。” 后以学富五车称人之博学。  
> 和靖：宋林逋(字和靖)种梅于杭州西湖之孤山，其咏梅名句有：“疏影横斜水清浅，暗香浮动月黄昏。”

###　七、虞

~~~
红对白，有对无。布谷对提壶。毛锥对羽扇，天阙对皇都。谢蝴蝶，郑鹧鸪。蹈海对归湖。花肥春雨润，竹瘦晚风疏。
麦饭豆糜终创汉，莼羹胪脍竟归吴。琴调轻弹，杨柳月中潜去听；酒旗斜挂，杏花村里共来沽。

罗对绮，茗对蔬。柏秀对松枯。中元对上巳，返璧对还珠。云梦泽，洞庭湖。玉烛对冰壶。苍头犀角带，绿鬓象牙梳。
松阴白鹤声相应，镜里青鸾影不孤。竹户半开，对牖未知人在否？柴关深闭，停车还有客来无？

宾对主，婢对奴。宝鸭对金凫。升堂对入室，鼓瑟对投壶。觇合璧，颂联珠。提瓮对当垆。仰高红日近，望远白云孤。
歆向秘书窥二酉，机云芳誉动三吴。祖饯三杯，老去常斟花下酒；荒田五亩，归来独荷月中锄。

君对父，魏对吴。北岳对西湖。菜蔬对茶荈，苣藤对菖蒲。梅花数，竹叶符。廷议对山呼。两都班固赋，八阵孔明图。
田庆紫荆堂下茂，王裒青柏墓前枯。出塞中郎，羝有乳时归汉室；质秦太子，马生角日返燕都。
~~~

> 投壶：古代宴会上一种饮酒游戏。  
> 合璧联珠：指日、月、五星合聚。《汉书.律历志上》：“日月如合璧，五星如连珠。” 后用以表示会集精华之意。  
> 当垆：指卖酒。垆，酒店放酒坛的土台。  
> 歆向：西汉刘向、刘歆，父子读书于二酉山。  
> 机云：晋陆机、陆云，兄弟名重三吴。  
> 梅花数：古占法。相传为宋代邵雍所作。附会人事，以断吉凶。  
> 竹叶符：即竹使符。汉代分与郡国守相的信符，右留京师，左留郡国。以竹箭五枚刻字制成。  
> 山呼：古代臣民对皇帝举行颂祝仪式，叩头高呼万岁三次，叫做山呼。  
> 两都：西汉班固作《两都赋》。  
> 八阵：三国诸葛亮作八阵图。八阵图乃行军阵法。  
> 紫荆：汉京兆田真、田庆、田广兄弟欲分家，堂下紫荆树忽然枯萎，田家受感动，决定不分家，荆树亦即复生。  
> 青柏：传说晋王裒父死攀墓柏号哭，柏树忽枯。  
> 羝乳：西汉苏武出使匈奴被扣，使牧羝羊(公羊)，谓羝羊有乳方可放归。  
> 马角：《燕丹子》载，战国时燕太子丹为质于秦，秦王曰：马生角始可放归。太子悲啼，马果生角。  


###　八、齐

~~~
鸾对凤，犬对鸡。塞北对关西。长生对益智，老幼对旄倪。颁竹策，剪桐圭。剥枣对蒸梨。绵腰如弱柳，嫩手似柔荑。
狡兔能穿三穴隐，鹪鹩权借一枝栖。甪里先生，策杖垂绅扶少主；於陵仲子，辟（纑）织履赖贤妻。

鸣对吠，泛对栖。燕语对莺啼。珊瑚对玛瑙，琥珀对玻璃。绛县老，伯州犁。测蠡对燃犀。榆槐堪作荫，桃李自成蹊。
投巫救女西门豹，赁浣逢妻百里奚。阙里门墙，陋巷规模原不陋；隋堤基址，迷楼踪迹亦全迷。

越对赵，楚对齐。柳岸对桃蹊。纱窗对绣户，画阁对香闺。修月斧，上天梯。螮蝀对虹霓。行乐游春圃，工谀病夏畦。
李广不封空射虎，魏明得立为存麑。按辔徐行，细柳功成劳主敬；闻声稍卧，临泾名震止儿啼。
~~~

###　九、佳

~~~
门对户，陌对街。枝叶对根荄。斗鸡对挥麈，凤髻对鸾钗。登楚岫，渡秦淮。子犯对夫差。石鼎龙头缩，银筝雁翅排。
百年诗礼延余庆，万里风云入壮怀。莫辨名伦，死矣野哉悲季路；不由径窦，生乎愚也有高柴。

冠对履，袜对鞋。海角对天涯。鸡人对虎旅，六市对三街。陈俎豆，戏堆埋。皎皎对皑皑。贤相聚东阁，良朋集小斋。
梦里山川书越绝，枕边风月记齐谐。三径萧疏，彭泽高风怡五柳；六朝华贵，琅琊佳气种三槐。

勤对俭，巧对乖。水榭对山斋。冰桃对雪藕，漏箭对更牌。寒翠袖，贵金钗。慷慨对诙谐。竹径风声籁，花溪月影筛。
携囊佳韵随时贮，荷锄沉酣到处埋。江海孤踪，云浪风涛惊旅梦；乡关万里，烟峦云树切归怀。

杞对梓，桧对楷。水泊对山崖。舞裙对歌袖，玉陛对瑶阶。风入袂，月盈怀。虎兕对狼豺。马融堂上帐，羊侃水中斋。
北面黉宫宜拾芥，东巡岱畤定燔柴。锦缆春江，横笛洞箫通碧落；华灯夜月，遗簪堕翠遍香街。
~~~

> 携囊：见前李贺系囊贮诗之注释。　  
> 荷锄：晋刘伶，好酒。尝荷锄自随曰：“醉死便可埋我。”  
> 斗鸡：古时鸡与鸡相搏斗的一种游戏。唐王勃有《斗鸡檄》。  
> 挥麈：挥动拂尘。晋代人常挥麈清谈。  
> 子犯：春秋时晋臣。《左传.僖二十二年》载，晋重耳乞食于野人，野人与之块，公子怒，欲鞭之，子犯曰：“天赐也。”  
> 夫差：春秋时吴国国君。  
> 季路：孔子门人。《论语.子路》：子曰：“野哉由也。”  
> 高柴：孔子门人。遇卫难不径不窦(既不走小路，又不走孔道，不知变通)。《论语.先进》：子曰：“柴也愚。”  
> 马融：西汉马融堂前教授生徒，后设绛纱帐，置女乐。  
> 羊侃：南朝梁羊侃，好奢侈，结舟为斋，亭馆皆备，日事游宴。  
> 黉宫：古代学校名。  
> 拾芥：捡取地上的草芥。比喻取之极易。《汉书.夏侯胜传》：“胜每讲授，常谓诸生曰：‘士病不明经术。经术苟明，其取青紫，如俯拾地芥耳。’”  
> 岱畤：岱，泰山。畤，古代祭天地五帝之处。  
> 燔柴：烧柴，祭天之礼。《礼.祭法》：“燔柴于泰坛，祭天地。”

###　十、灰

~~~
春对夏，喜对哀。大手对长才。风清对月朗，地阔对天开。游阆苑，醉蓬莱。七政对三台。青龙壶老杖，白燕玉人钗。
香风十里望仙阁，明月一天思子台。玉橘冰桃，王母几因求道降；莲舟藜杖，真人原为读书来。

朝对暮，去对来。庶矣对康哉。马肝对鸡肋，杏眼对桃腮。佳兴适，好怀开。朔雪对春雷。云移鳷鹊观，日晒凤凰台。
河边淑气迎芳草，林下轻风待落梅。柳媚花明，燕语莺声浑是笑；松号柏舞，猿啼鹤唳总成哀。

忠对信，博对赅。忖度对疑猜。香消对烛暗，鹊喜对蛩哀。金花报，玉镜台。倒斝对衔杯。岩巅横老树，石磴覆苍苔。
雪满山中高士卧，月明林下美人来。绿柳沿堤，皆因苏子来时种；碧桃满观，尽是刘郎去后栽。

~~~

> 马肝：马肝味劣、喻烦粹之意。  
> 鸡肋：《三国志.魏书.魏武帝纪》载，曹操攻汉中欲还，出口令曰：鸡肋。杨修曰：“鸡肋弃之可惜，食之无味，示欲还也！”  
> 鳷鹊观：古代道观名。　  
> 凤凰台：在江苏南京市。  
> 落梅：汉应劭《风俗通》：“五月有落梅风，江淮以为信风。  
> 金花报：古代状元寄家信报喜，称为金花报。  
> 玉镜台：晋温峤娶其姑之女，以玉镜台为聘礼。  
> 高士卧：《后汉书.袁安传》载，袁安遇雪天在家高卧不出，人以为贤，举为孝廉。  
> 美人来：隋赵师雄游罗浮山，日暮见一美人邀共饮，雄不觉醉卧。醒来在梅花树下，翠羽嘈唧其上，月落参横，惆怅不已。  
> 苏子：苏轼守杭州，令西湖沿堤种桃柳，人号苏公堤，简称苏堤。  
> 刘郎：唐刘禹锡《自朗州至京戏赠看花诸君子》诗：“玄都观里桃千树，尽是刘郎去后栽。”  


###　十一、真

~~~
莲对菊，凤对麟。浊富对清贫。渔庄对佛舍，松盖对花茵。萝月叟，葛天民。国宝对家珍。草迎金埒马，花醉玉楼人。
巢燕三春尝唤友，塞鸿八月始来宾。古往今来，谁见泰山曾作砺；天长地久，人传沧海几扬尘。

兄对弟，吏对民。父子对君臣。勾丁对甫甲，赴卯对同寅。折桂客，簪花人。四皓对三仁。王乔云外舄，郭泰雨中巾。
人交好友来三益，士有贤妻备五伦。文教南宣，武帝平蛮开百越；义旗西指，韩侯扶汉卷三秦。

申对午，侃对訚。阿魏对茵陈。楚兰对湘芷，碧柳对青筠。花馥馥，草蓁蓁。粉颈对朱唇。曹公奸似鬼，尧帝智如神。
南阮才郎羞北富，东邻丑女效西颦。色艳北堂，草号忘忧忧甚事；香浓南国，花名含笑笑何人。
~~~

> 萝月：萝藤间的月色。南齐孔稚珪《北山移文》：“秋桂遗风，春萝罢月。”唐李白《赠王判官》诗：“何处我思君，天台绿萝月。”  
> 葛天民：晋陶潜《五柳先生传》：“无怀氏之民欤？葛天氏之民欤？”葛天氏，传说为远古帝号。古人认为是理想中的自然、淳朴之世。  
> 金埒：清王武有马癖，编钱为金埒。尝乘马不渡水，曰：“是必惜锦障泥。”去之，马乃渡水。  
> 作砺：《史记.高祖功臣侯者年表.序》：“封爵之誓曰：‘使河如带，泰山若砺。国以永宁，爰及苗裔。”砺，磨刀石。  
> 扬尘：犹言沧海桑田。  
> 奸似鬼：三国时曹操奸伪，人称奸鬼。  
> 南阮：晋代洛阳阮氏，处北者富，处南者贫而多才。　  
> 效西颦：古越国美女西施因患心病而捧心皱眉，东村丑女东施以为美，亦捧心效其颦，而丑态益增。  
> 忘忧：萱草也名忘忧草。  
> 含笑：花名。

###　十二、文

~~~
忧对喜，戚对欣。二典对三坟。佛经对仙语，夏耨对春耘。烹早韭，剪春芹。暮雨对朝云。竹间斜白接，
花下醉红裙。掌握灵符五岳箓，腰悬宝剑七星纹。金锁未开，上相趋听宫漏水；珠帘半卷，群僚仰对御炉熏。

词对赋，懒对勤。类聚对群分。鸾箫对凤笛，带草对香芸。燕许笔，韩柳文。旧话对新闻。赫赫周南仲，翩翩晋右军。
六国说成苏子贵，两京收复郭公勋。汉阙陈书，侃侃忠言推贾谊；唐廷对策，岩岩直谏有刘羵。

言对笑，绩对勋。鹿豕对羊羵。星冠对月扇，把袂对书裙。汤事葛，说兴殷。萝月对松云。西池青鸟使，北塞黑鸦军。
文武成康为一代，魏吴蜀汉定三分。桂苑秋宵，明月三杯邀曲客；松亭夏日，薰风一曲奏桐君。
~~~

> 二典、三坟：相传为远古之书。  
> 白接：古代毡巾名。晋代山涛醉后巾帽欹斜。  
> 古诗云：“山公斜著白接罹。”  
> 五岳箓：道教符箓。  


###　十三、元

~~~
卑对长，季对昆。永巷对长门。山亭对水阁，旅舍对军屯。扬子渡，谢公墩。德重对年尊。承乾对出震，叠坎对重坤。
志士报君思犬马，仁王养老察鸡豚。远水平沙，有客泛舟桃叶渡；斜风细雨，何人携榼杏花村。

君对相，祖对孙。夕照对朝暾。兰台对桂殿，海岛对山村。碑堕泪，赋招魂。报怨对怀恩。陵埋金吐气，田种玉生根。
相府珠帘垂白昼，边城画角对黄昏。枫叶半山，秋去烟霞堪倚杖；梨花满地，夜来风雨不开门。
~~~

> 扬子渡：古津渡名。在江苏江都县南。  
> 谢公墩：山名，在江苏江宁县城北。晋谢安尝居半山，后来宋王安石也尝居此。  
> 承乾、出震、叠坎、重坤：指八卦中乾、震、坎、坤四卦符号的形象特点。  
> 桃叶渡：桃叶复桃叶，渡江不用楫。”  
> 杏花村：唐杜牧《清明》诗：“借问酒家何处有？牧童遥指杏花村。”后因以杏花村指卖酒之处。  
> 碑堕泪：晋羊祜死后，襄阳人在岘山建碑纪念，见者莫不堕泪，故称堕泪碑。  
> 赋招魂：《楚辞》中有宋玉所作《招魂》篇，以招屈原之魂。  
> 金吐气：秦王埋金于金陵(今南京)钟山，以镇王气。故称金陵。  
> 玉生根：《搜神记》载，晋杨伯雍汲水于岭上供过客饮用，三年后有一人饮后赠石一斗，谓种之可生玉。  
> 不开门：唐刘方平《春怨》诗：“寂寞空庭春欲晓，梨花满地不开门。”  

###　十四、寒

~~~
家对国，治对安。地主对天官。坎男对离女，周诰对殷盘。三三暖，九九寒。杜撰对包弹。古壁蛩声匝，闲亭鹤影单。
燕出帘边春寂寂，莺闻枕上漏珊珊。池柳烟飘，日夕郎归青琐闼；砌花雨过，月明人倚玉栏杆。

肥对瘦，窄对宽。黄犬对青鸾。指环对腰带，洗钵对投竿。诛佞剑，进贤冠。画栋对雕栏。双垂白玉箸，九转紫金丹。
陕右棠高怀召伯，河南花满忆潘安。陌上芳春，弱柳当风披彩线；池中清晓，碧荷承露捧珠盘。

行对卧，听对看。鹿洞对鱼滩。蛟腾对豹变，虎踞对龙蟠。风凛凛，雪漫漫。手辣对心酸。莺莺对燕燕，小小对端端。
蓝水远从千涧落，玉山高并两峰寒。至圣不凡，嬉戏六龄陈俎豆；老莱大孝，承欢七秩舞斑襕。
~~~


> 周诰、殷盘：《尚书·周书》有大诰、康诰、酒诰、召诰诸篇。《尚书·商书》中有盘庚上、中、下篇。杜撰：凭空捏造之事。唐代杜举好为不经之谈，人谓之为杜撰。  
> 包弹：宋代包拯为御史中丞，不避权贵，人谓之包弹。  
> 夕郎：黄门侍郎的别称。汉应劭《汉宫仪》：“黄门郎日暮入，对青琐门拜，名曰夕郎。”  
> 诛佞剑：汉朱云求赐上方剑斩一佞臣，皇帝问为谁？答为张禹。帝怒令斩之。召公有德政，曾在棠树下理事，后人怀念召伯，不忍伐其树。  
> 潘安：晋潘安为河阳令，栽花满县，人称花县。  

###　十五、删

~~~
林对坞，岭对峦。昼永对春闲。谋深对望重，任大对投艰。裾袅袅，佩珊珊。守塞对当关。密云千里合，新月一钩弯。
叔宝君臣皆纵逸，重华父母是嚚顽。名动帝畿，西蜀三苏来日下；壮游京洛，东吴二陆起云间。

骄对傲，吝对悭。讨逆对平蛮。忠肝对义胆，雾鬓对云鬟。埋笔冢，烂柯山。月貌对天颜。龙潜终得跃，鸟倦亦知还。
陇树飞来鹦鹉绿，湘筠密处鹧鸪斑。秋露横江，苏子月明游赤壁；冻云迷岭，韩公雪拥过蓝关。

湘子，幼有仙迹，出外数年不返，韩公寿，湘忽至，书一联于壁上曰：“云横秦岭家何在，雪拥蓝关马不前。”未几，韩公谏迎佛骨上表，遭贬至潮州，果经蓝关。

~~~

> 叔宝：南朝陈后主，名叔宝。  
> 重华：虞舜名。《书·舜典》：“曰若稽古帝舜，曰重华，协于帝。”  
> 嚚顽：蠢而顽固。《书·尧典》：“父顽母嚚”。三苏：宋苏洵、苏轼、苏辙三父子，皆有文才，人号三苏。  
> 日下：京城。  
> 二陆：晋陆机、陆云兄弟，松江人并有才名，人称二陆。  
> 云间：江苏松江县之古称。  

## 卷二

###　一、先

~~~
寒对暑，日对年。蹴踘对秋千。丹山对碧水，淡雨对轻烟。歌宛转，貌婵娟。雪赋对云笺。荒芦栖宿雁，疏柳噪秋蝉。
洗耳尚逢高士笑，折腰肯受小儿怜。郭泰泛舟，折角半垂梅子雨；山涛骑马，接篱倒着杏花天。

轻对重，脆对坚。碧玉对青钱。郊寒对岛瘦，酒圣对诗仙。依玉树，步金莲。凿井对耕田。杜甫清宵立，边韶白昼眠。
豪饮客吞杯底月，酣游人醉水中天。斗草青郊，几行宝马嘶金勒；看花紫陌，千里香车拥翠钿。

吟对咏，授对传。乐矣对凄然。风鹏对雪雁，董杏对周莲。春九十，岁三千。钟鼓对管弦。入山逢宰相，无事即神仙。
霞染武陵桃淡淡，烟荒隋堤柳绵绵。七碗月团，啜罢清风生腋下；三杯云液，饮余红雨晕腮边。

中对外，后对先。树下对花前。玉树对金屋，叠嶂对平川。孙子策，祖生鞭。盛席对华筵。醉解知茶力，愁消识酒权。
彩剪芰荷开冻沼，锦妆凫雁泛温泉。帝女衔石，海中遗魄为精卫；蜀王叫月，枝上游魂化杜鹃。
~~~

> 洗耳：尧时有颍水箕山高人曰巢父、许由，尧欲以天下让许由，巢父以为污耳，就池水洗之。池主怒曰：“何污我水？”　  
> 折腰：晋陶潜为彭泽令，有督邮至，潜曰：“吾不能为五斗米折腰，拳拳事乡里小人耶！”遂辞官，作《归去来辞》。  
> 折角：折角巾。见上卷[十一真]“郭泰雨中巾”注释。　  
> 接篱：毡巾。见上卷[十二文]“白接”注释。  
> 郊寒岛瘦：宋苏轼《祭柳子玉文》：“元轻白俗，郊寒岛瘦”。因孟郊、贾岛之诗，清峭瘦硬，好作苦语，故此称之。　  
> 玉树：《世说新语．容止》：魏明帝使后弟毛曾与夏侯玄共坐。时入谓之“兼葭倚玉树”。　  
> 金莲：《南史．齐东昏侯妃》载，南朝齐东昏侯以金为莲花贴地，令潘妃行其上，曰：“步步生莲花也。”后以金莲指女子纤足。　  
> 清宵立：唐杜甫诗：“思家步月清宵立。”　  
> 白昼眠：东汉边韶常昼眠，弟子嘲之曰：“边孝先，腹便便，懒读书，昼贪眠。”  

###　二　、箫

~~~
琴对管，釜对瓢。水怪对花妖。秋声对春色，白缣对红绡。臣五代，事三朝。斗柄对弓腰。醉客歌金缕，佳人品玉箫。
风定落花闲不扫，霜余残叶湿难烧。千载兴周，尚父一竿投渭水；百年霸越，钱王万弩射江潮。


荣对悴，夕对朝。露地对云霄。商彝对周鼎，殷濩对虞韶。樊素口，小蛮腰。六诏对三苗。朝天车奕奕，出塞马萧萧。
公子幽兰重泛舸，王孙芳草正联镳。潘岳高怀，曾向秋天吟蟋蟀；王维清兴，尝于雪夜画芭蕉。

耕对读，牧对樵。琥珀对琼瑶。兔毫对鸿爪，桂棹对兰桡。鱼潜藻，鹿藏蕉。水远对山遥。湘灵能鼓瑟，嬴女解吹箫。
雪点寒梅横小院，风吹弱柳覆平桥。月牖通宵，绛蜡罢时光不减；风帘当昼，雕盘停后篆难消。
~~~

> 臣五代：冯道历事后唐、后晋、后辽、后汉、后周五朝。  　
> 事三朝：沈约事南朝宋、齐、梁三朝。  
> 尚父：周初姜尚被周武王尊为尚父。　  
> 射江潮：吴越王钱镠，作御潮铁柱于江中，未成而潮至。王命万弩射之，潮果退。筑土一升者偿钱一升，故名之曰钱塘。  
> 樊素、小蛮：唐白居易之二妾名。白有诗云：“樱桃樊素口，杨柳小蛮腰。”　  
> 六诏：唐时，我国西南部的少数民族称王为诏，当时有越析、蒙舍等六诏。其地在今云南及四川西南部。　  
> 吟蟋蟀：晋潘岳《秋兴赋》：“熠耀粲于阶闼兮，蟋蟀鸣乎轩屏。”　  
> 画芭蕉：唐王维作画不论四时，尝画雪中芭蕉。  
> 鹿藏蕉：《列子．周穆王》：“郑人有薪者，遇鹿而毙之，藏诸泥中，覆之以蕉，俄而失其处，遂以为梦，顺途而道其事。傍闻者取之，归告室人曰：‘薪者梦得鹿，不知其处，我今得之，彼真在梦中矣。’”  
> 湘灵：湘水之神。《楚辞．远游》：“使湘灵鼓瑟兮，令海若舞冯夷。”  
> 嬴女：秦穆公女弄玉，吹箫引凤。秦穆公，姓嬴。  
> 绛蜡：红色的蜡烛。　  
> 篆：焚香而起的烟，弯曲如篆字。  

###　三、肴

~~~
诗对礼，卦对爻。燕引对莺调。晨钟对暮鼓，野蔌对山肴。雉方乳，鹊始巢。猛虎对神獒。疏星浮荇叶，皓月上松梢。
为邦自古推瑚琏，从政于今愧斗筲。管鲍相知，能交忘形胶漆友；蔺廉有隙，终对刎颈死生交。

歌对舞，笑对嘲。耳语对神交。焉乌对亥豕，獭髓对鸾胶。宜久敬，莫轻抛。一气对同胞。祭遵甘布被，张禄念绨袍。
花径风来逢客访，柴扉月到有僧敲。夜雨园中，一颗不雕王子柰；秋风江上，三重曾卷杜公茅。

衙对舍，廪对庖。玉磬对金铙。竹林对梅岭，起凤对腾蛟。鲛绡帐，兽锦袍。露果对风梢。扬州输橘柚，荆土贡菁茅。
断蛇埋地称孙叔，渡蚁编桥识宋郊。好梦难成，蛩响阶前偏唧唧；良明远至，鸡声窗外正嘐嘐。
~~~


> 鲛绡：传说南海有鲛人，水居如人，不废绩织，其所织之绡，称为鲛绡。　    
> 兽锦：集鳞豹毳，织为文绮，称兽锦。　    
> 菁茅：草名。古代祭祀用以漉酒去滓。《谷梁传．僖四年》桓公曰：“昭王南征不反，菁茅之贡不至，故周室不祭。”    
> 孙叔：孙叔敖。战国时楚国人，幼时见两头蛇，杀而埋之，恐后有人见而致死。　    
> 宋郊：传说宋郊见蚂蚁为雨所溺，渡而活之，后为状元。    

###　四、豪

~~~
茭对茨，荻对蒿。山麓对江皋。莺簧对蝶板，麦浪对松涛。骐骥足，凤凰毛。美誉对嘉褒。文人窥蠹简，学士书兔毫。
马援南征载薏苡，张骞西使进葡萄。辩口悬河，万语千言常亹亹；词源倒峡，连篇累牍自滔滔。

梅对杏，李对桃。棫朴对旌旄。酒仙对诗史，德泽对恩膏。悬一榻，梦三刀。拙逸对贵劳。玉堂花烛绕，金殿月轮高。
孤山看鹤盘云下，蜀道闻猿向月号。万事从人，有花有酒应自乐；百年皆客，一丘一壑尽吾豪。

台对省，署对曹。分袂对同胞。鸣琴对击剑，返辙对回艚。良借箸，操捉刀。香茗对醇醪。涓泉归海大，寸壤积山高。
石室客来煎雀舌，画堂宾至饮羊羔。被谪贾生，湘水凄凉吟《鵩鸟》;遭谗屈子，江潭憔悴著离骚。
~~~

> 借箸：汉初张良遇高祖进食时，即席借箸(筷子)画策。    
> 提刀：《三国志．魏武纪》：“北使见魏王，操捉刀立旁，使出曰：‘魏王亦复平常，捉刀人乃真英雄耳！’”　“篑土”句：《尚书．旅獒》：“为山九仞，功亏一篑。”篑，盛土的竹筐。　    
> 雀舌：茶名。    
> 羊羔：酒名。《事物绀珠》：“羊羔酒出汾州，色白莹，饶风味。”　    
> 吟鹏鸟：西汉贾谊作《鹏鸟赋》。　    
> 著离骚：战国楚国大夫屈原作《离骚》。《史记．屈原贾生列传》：“屈原至于江滨，披发行吟泽畔。颜色憔悴，形容枯槁。”    

###　五、歌

~~~
微对巨，少对多。直干对平柯。蜂媒对蝶使，雨笠对烟蓑。眉淡扫，面微酡。妙舞对清歌。轻衫裁夏葛，薄袂剪春罗。
将相兼行唐李靖，霸王杂用汉萧何。月本阴精，岂有羿妻曾窃药；星为夜宿，浪传织女漫投梭。


慈对善，虐对苛。缥缈对婆娑。长杨对细柳，嫩蕊对寒莎。追风马，挽日戈。玉液对金波。紫诏衔丹凤，黄庭换白鹅。
画角江城梅作调，兰舟野渡竹为歌。门外雪飞，错认空中飘柳絮；岩边瀑响，误疑天半落银河。

松对竹，荇对荷。薜荔对藤萝。梯云对步月，樵唱对渔歌。升鼎雉，听经鹅。北海对东坡。吴郎哀废宅，邵子乐行窝。
丽水良金皆入冶，昆山美玉总须磨。雨过皇州，琉璃色灿华清瓦；风来帝苑，荷芰香飘太液波。

笼对槛，巢对窝。及第对登科。冰清对玉润，地利对人和。韩擒虎，荣驾鹅。青女对素娥。破头朱泚笏，折齿谢鲲梭。
留客酒杯应恨少，动人诗句不须多。绿野凝烟，但听村前双牧笛；沧江积雪，惟看滩上一渔蓑。
~~~

> 李靖：唐初功臣，三定朔方，位兼将相。　    
> 霸王杂用：霸业与王业交替使用。儒家称以力假仁者为霸，以德行仁政者为王。    
> 萧何：汉高祖谋士，后为丞相。    
> 窃药：《太平御览》：传说羿有长生药，其妻窃之，因奔月宫，是为嫦娥。　    
> 星为夜宿：牛郎织女均为星宿名。投梭：传说织女能纺纱织布。    
> 升鼎：商时有雉，升庙鼎而鸣。　    
> 听经：传说僧志违养鹅，能听经说法。　    
> 北海：汉孔融为北海令，人称孔北海。    
> 东坡：宋代苏轼，在黄冈东坡筑室，因号东坡。　    
> 哀废宅：唐吴融有《废宅》诗：“风飘碧瓦雨摧垣，却有邻人与锁门。”　    
> 乐行窝：宋邵雍名其居为安乐窝。　    
> 华清：唐代行宫临潼华清池。    
> 太液：汉、唐皇宫苑内均有太液池。    
> 冰清玉润：《晋书．卫玠传》：“玠妻父乐广，有海内重名，议者以为：‘妇公冰清，女婿玉润。’”喻人品高洁。    
> 韩擒虎：隋代大将，屡立战功。荣驾鹅：春秋时鲁昭公之大臣。　    
> 青女：神话中的霜神。    
> 素娥：月中女神名嫦娥。月色白，故又称素娥。唐李商隐《霜月》诗：“青女素娥俱耐冷，月中霜里斗蝉娟。”    
> 朱泚：唐代大臣，欲窃皇位，被段秀实以笏击破其头。　    
> 谢鲲梭：《晋书．谢鲲传》：“邻家高氏女有美色，鲲尝挑之，女投梭，折其两齿。”　    
> 一渔蓑：唐柳宗元《江雪》诗：“孤舟蓑笠翁，独钓寒江雪。”    

###　六、麻

~~~
清对浊，美对嘉。鄙吝对矜夸。花须对柳眼，屋角对檐牙。志和宅，博望槎。秋实对春华。乾炉烹白雪，坤鼎炼丹砂。
深宵望冷沙场月，绝塞听残野戍笳。满院松风，钟声隐隐为僧舍；半窗花月，锡影依依是道家。

雷对电，雾对霞。蚁阙对蜂衙。寄梅对怀橘，酿酒对烹茶。宜男草，益母花。杨柳对蒹葭。班姬辞帝辇，蔡琰泣胡笳。
舞榭歌楼千万户，竹篱茅舍两三家。珊枕半床，月明时梦飞塞外；银筝一曲，花落处人在天涯。

圆对缺，正对斜。笑语对咨嗟。沈腰对潘鬓，孟笋对卢茶。百舌鸟，两头蛇。帝里对仙家。尧仁敷率土，舜德被流沙。
桥上授书曾纳履，壁间题句已笼纱。远塞迢迢，露碛风沙何可极；长沙渺渺，雪涛烟浪信无涯。

疏对密，朴对华。义鹘对慈鸦。鹅群对雁阵，白苎对黄麻。读三到，吟八叉。肃静对喧哗。围棋兼把钓，沉李并浮瓜。
羽客片时能煮石，狐禅千劫似蒸沙。党尉粗豪，金帐笼香斟美酒；陶生清逸，银铛融雪啜团茶。
~~~

> 志和宅：张志和，唐代诗人，肃宗时待诏翰林，授左金吾卫录事参军，因事遭贬，自此不仕，隐居江湖，“以太虚为庐，明月为伴”。    
> 博望槎：汉张骞封博望侯。《荆楚岁时记》：“汉武帝令张骞使大夏，寻河源。乘槎经月，而至一处，见城郭和州府，室内有一女织，又见一丈夫牵牛饮河。    
> 骞问曰：‘此星何处？’答曰：‘可问严君平。’织女取搘机石与骞而还。”始知已到牛郎、织女星。    
> 寄梅：南朝宋范晔在长安，陆凯自江南寄梅花一枝。诗曰：“江南无所有，聊赠一枝春。”    
> 怀橘：陆绩怀橘，见前注。    
> 宜男草：即萱草。    
> 益母花：中药名。    
> 班姬：汉成帝游后苑，命班婕妤同辇，辞不敢。　    
> 蔡琰：汉末蔡邕女，早寡。被虏入胡，作《胡笳十八拍》。    
> “党尉”四句：《事文类聚》载，宋陶谷得党太尉家姬，偶烹雪茶。陶曰：“党家有此味否？”姬曰：“彼但知坐销金帐里，共饮羊羔美洒，浅斟低唱而已。”    

###　七、阳

~~~
台对阁，沼对塘。朝雨对夕阳。游人对隐士，谢女对秋娘。三寸舌，九回肠。玉液对琼浆。秦皇照胆镜，徐肇返魂香。
青萍夜啸芙蓉匣，黄卷时摊薜荔床。元亨利贞，天地一机成化育；仁义礼智，圣贤千古立纲常。

红对白，绿对黄。昼永对更长。龙飞对凤舞，锦缆对牙樯。云弁使，雪衣娘。故国对他乡。雄文能徙鳄，艳曲为求凰。
九日高峰惊落帽，暮春曲水喜流觞。僧占名山，云绕双林藏古殿；客栖胜地，风飘落叶响空廊。

衰对壮，弱对强。艳饰对新妆。御龙对司马，破竹对穿杨。读班马，识求羊。水色对山光。仙棋藏绿橘，客枕梦黄梁。
池草入诗因有梦，海棠带恨为无香。风起画堂，帘箔影翻青荇沼；月斜金井，辘轳声度碧梧墙。

臣对子，帝对王。日月对风霜。乌台对紫府，蔀屋对岩廊。香山社，昼锦堂。雪牖对云房。芬椒涂内壁，文杏饰高梁。
贫女幸分东壁影，幽人高卧北窗凉。绣阁探春，丽日半笼青镜色；水亭醉夏，薰风常透碧筒香。
~~~

> 云弁使：即蜻蜓。雪衣娘：即白鹦鹉。　    
> 徙鳄：唐代潮州有鳄鱼为害，韩愈为守，作《祭鳄鱼文》，鳄乃去。　    
> 求凰：汉代卓王孙，成都富户，有女文君新寡，司马相如奏《凤求凰》之曲以挑之。    
> 落帽：晋孟嘉为桓温之参军，重阳节宴集龙山，风吹落帽。　    
> 流觞：晋王羲之等一批名士，在农历三月初三，在山阴兰亭之水边嬉游采兰，曲水流觞，赋诗以娱，以消除不祥，称为修禊。    

###　八、庚

~~~
形对貌，色对声。夏邑对周京。江云对渭树，玉磬对银筝。人老老，我卿卿。晓燕对春莺。玄霜舂玉杵，白露贮金茎。
贾客君山秋弄笛，仙人缑岭夜吹笙。帝业独兴，尽道汉高能用将；父书空读，谁言赵括善知兵。

功对业，性对情。月上对云行。乘龙对附骥，阆苑对蓬瀛。春秋笔，月旦评。东作对西成。隋珠光照乘，和璧价连城。
三箭三人唐将勇，一琴一鹤赵公清。汉帝求贤，诏访严滩逢故旧；宋廷优老，年尊洛社重耆英。

昏对旦，晦对明。久雨对新晴。蓼湾对花港，竹友对梅兄。黄石叟，丹丘生。犬吠对鸡鸣。暮山云外断，新水月中平。
半榻清风宜午梦，一犁好雨趁春耕。王旦登庸，误我十年迟作相；刘羵下第，愧他多士早成名。
~~~

> 黄石叟：即汉初张良所遇仙人黄石公。    
> 丹丘生：仙人。丹丘，神话中神仙之地，昼夜长明。    
> 王旦：《宋史．王旦传》载，宋王旦柄权十八年，死后，王钦若继为宰相。王钦若语人曰：“为王公迟我十年作宰相。”刘蕡不第：见前注。    

###　九、青

~~~
庚对甲，巳对丁。魏阙对彤庭。梅妻对鹤子，珠箔对银屏。鸳浴沼，鹭飞汀。鸿雁对鹡（鴒）。人间寿者相，天上老人星。
八月好修攀桂斧，三春须系护花铃。江阁秋登，一水净连天际碧；石栏晓倚，群山秀向雨余青。

危对乱，泰对宁。纳陛对趋庭。金盘对玉箸，泛梗对浮萍。群玉圃，众芳亭。旧典对新型。骑牛闲读史，牧豕自横经。
秋首田中禾颖重，春余园内菜花馨。旅次凄凉，塞月江风皆惨淡；筵前欢笑，燕歌赵舞独娉婷。
~~~

> 梅妻鹤子：宋林逋，隐居杭州西湖孤山，终生不娶，以梅、鹤自娱，人称其“梅妻鹤子”。    
> 珠箔银屏：唐白居易《长恨歌》：“珠箔银屏迤逦开。”　    
> “八月”句：旧时以科举登第为攀柱。考试时间一般定在八月，称“秋闱”。    
> 护花铃：明代宁王爱花，尝作护花铃，蜂、鸟至则牵铃惊之。    
> 泛梗浮萍：浮动在水面的树梗和萍草。比喻飘荡无主。唐徐夤《别》诗：“酒尽欲终问后期，泛萍浮梗不胜悲。”　    
> 骑牛：隋末李密骑牛读《汉书》，常挂书卷于牛角之上。　    
> 牧豕：汉公孙弘少为人牧豕(猪)，勤于学，常带经卷而读，年五十位至丞相。    

###　十、蒸

~~~
蘋对蓼，芡对菱。雁弋对鱼罾。齐纨对鲁缟，蜀锦对吴绫。星渐没，日初升。九聘对三征。萧何曾作吏，贾岛昔为僧。
贤人视履循规矩，大斧挥斤按准绳。野渡春风，人喜乘潮移酒舫；江天暮雨，客愁隔岸对渔灯。

谈对吐，谓对称。冉闵对颜曾。侯嬴对伯嚭，祖逖对孙登。抛白纻，宴红绫。胜友对良朋。争名如逐鹿，谋利似趋蝇。
仁杰姨惭周不仕，王陵母识汉方兴。句写穷愁，浣花寄迹传工部；诗吟变乱，凝碧伤心叹右丞。
~~~

> 九聘：多次聘请。出典未详。    
> 三征：朝廷三次征召。《后汉书．杨伦传》：“伦前后三征，皆以直谏不合。”    
> 贾岛：唐代诗人贾岛，原为僧人，法名无本。韩愈劝其读书，乃还俗，参加进士考试，但屡试不中。    

###　十一、尤

~~~
荣对辱，喜对忧。缱绻对绸缪。吴娃对越女，野马对沙鸥。茶解渴，酒消愁。白眼对苍头。马迁修史记，孔子作春秋。
莘野耕夫闲举耜，磻溪渔父晚垂钩。龙马游河，羲圣因图而画卦；神龟出洛，禹王取法以明畴。

冠对履，舄对裘。院小对庭幽。面墙对膝地，错智对良筹。孤嶂耸，大江流。芳泽对园丘。花潭来越唱，柳屿起吴讴。
莺懒燕忙三月雨，蛩摧蝉退一天秋。钟子听琴，荒径入林山寂寂；谪仙捉月，洪涛接岸水悠悠。

鱼对鸟，鸽对鸠。翠馆对红楼。七贤对三友，爱日对悲秋。虎类狗，蚁如牛。列辟对诸侯。陈唱临春乐，隋歌清夜游。
空中事业麒麟阁，地下文章鹦鹉洲。旷野平原，猎士马蹄轻似箭；斜风细雨，牧童牛背稳如舟。
~~~

> 白眼：三国魏末阮籍能作青、白眼。    
> 苍头：以青巾裹头的士卒。《战国策．魏策》：“今窃闻大王之卒，武力二十余万，苍头二十万。”　    
> 莘野耕夫：《孟子．万章上》：“伊尹耕于有莘之野，而乐尧舜之道焉。”　    
> 磻溪渔父：指商代末年的姜尚。    
> 错智：汉晁错多智，人称智囊。    
> 良筹：汉初张良借箸筹画政事。    
> 钟子听琴：钟子，即钟子期。参见前“高山流水”注释。　    
> 谪仙捉月：传说唐李白在采石矶，醉后下江捉月而溺死。    

###　十二、侵

~~~
歌对曲，啸对吟。往古对来今。山头对水面，远浦对遥岑。勤三上，惜寸阴。茂树对平林。卞和三献玉，杨震四知金。
青皇风暖催芳草，白帝城高急暮砧。绣虎雕龙，才子窗前挥彩笔；描鸾刺凤，佳人帘下度金针。

登对眺，涉对临。瑞雪对甘霖。主欢对民乐，交浅对言深。耻三战，乐七擒。顾曲对知音。大车行槛槛，驷马聚骎骎。
紫电青虹腾剑气，高山流水识琴心。屈子怀君，极浦吟风悲泽畔；王郎忆友，扁舟卧雪访山阴。
~~~

> 三战：《史记．平原君虞卿列传》：“毛遂谓楚王曰：白起小竖子耳！一战而举鄢郢，再战而烧夷陵，三战而辱王之先人，而王不知耻焉！”　    
> 七擒：三国时诸葛亮征孟获，七纵七擒。    
> 顾曲：《三国志．周瑜传》载，三国吴周瑜善审音律，曲有阙误，瑜必知之，知之必顾，故时人谣曰：“曲有误，周郎顾。”    
> 王郎：《世说新语．任诞》载，晋王子猷雪夜访山阴戴逵，经宿方至，造门不入而返，人问其故，王曰：“吾本乘兴而行，兴尽而返，何必见戴。”    

###　十三、覃

~~~
宫对阙，座对龛。水北对天南。蜃楼对蚁郡，伟论对高谈。遴杞梓，树楩楠。得一对函三。八宝珊瑚枕，双珠玳瑁簪。
萧王待士心惟赤，卢相欺君面独蓝。贾岛诗狂，手拟敲门行处想；张颠草圣，头能濡墨写时酣。

闻对见，解对谙。三橘对双柑。黄童对白叟，静女对奇男。秋七七，径三三。海色对山岚。鸾声何哕哕，虎视正眈眈。
仪封疆吏知尼父，函谷关人识老聃。江相归池，止水自盟真是止；吴公作宰，贪泉虽饮亦何贪。
~~~

> 蜃楼：宋苏轼仕登州，作文祷海，而见海市蜃楼。　    
> 蚁郡：《南柯太守传》传奇，淳于棼梦入槐下蚁国，蚁王纳为婿，封南柯郡。　    
> 得一：《老子本义．下篇》：“天得一以清，地得一以宁，神得一以灵……”    
> 萧王：更始二年，刘玄遣侍御史持节立光武为萧王。　    
> 卢相：唐代奸相卢杞，貌蓝而心险，人称蓝面鬼。　    
> 敲门：《唐诗纪事》：贾岛赴举至京，骑驴赋诗，得“僧推月下门”之句，欲改“推”作“敲”，引手作推敲之势。    
> 濡墨：唐张旭善草书，醉后以头濡墨作狂草。人称其为张颠。    

###　十四、盐

~~~
宽对猛，冷对炎。清直对尊严。云头对雨脚，鹤发对龙髯。风台谏，肃堂廉。保泰对鸣谦。五湖归范蠡，三径隐陶潜。
一剑成功堪佩印，百钱满卦便垂帘。浊酒停杯，容我半酣愁际饮；好花傍座，看他微笑悟时拈。

连对断，减对添。淡泊对安恬。回头对极目，水底对山尖。腰袅袅，手纤纤。凤卜对鸾占。开田多种粟，煮海尽成盐。
居同九世张公艺，恩给千人范仲淹。箫弄凤来，秦女有缘能跨羽；鼎成龙去，轩臣无计得攀髯。

人对己，爱对嫌。举止对观瞻。四知对三语，义正对辞严。勤雪案，课风檐。漏箭对书笺。文繁归獭祭，体艳别香奁。
昨夜题梅更一字，早春来燕卷重帘。诗以史名，愁里悲歌怀杜甫；笔经人索，梦中显晦老江淹。
~~~

> 风台谏：风，厉也。台，台省。谏，谏臣。　    
> 肃堂廉：廉，阶陛之侧隅也。西汉贾谊《治安策》：“人主如堂，人臣如陛，众庶如地。”    
> 范蠡：字少伯，越国大夫。佐越王勾践破吴。成功后，载西施隐入五湖。　    
> 一剑：战国时苏秦尝佩一剑，说六国连横，终佩六国相印。　    
> 百钱：汉严遵，字君平，卖卜成都，每日得百钱，即闭户垂帘收市。　    
> 微笑：释迦佛拈花示众，独迦叶一人微笑，世尊乃付以正法。    
> 张公：唐张公艺，九世同堂而居。高宗幸其第，问何以能如此？公书百“忍”字以进之。    
> 范仲淹：宋代大臣，谥文正，施义粜以养宗族。    
> 攀髯：传说轩辕皇帝铸鼎成，龙降，骑之上升。其臣攀龙髯欲随之升天，未得。    
> 四知：即杨震四知，见前注。　    
> 三语：晋王戎问阮瞻，老子、孔子之道若何？曰：“将无同。”时人谓之三语掾。獭祭：唐李商隐作诗文，多拣阅书册，左右鳞次，号为獭祭鱼。    
> 香奁：唐韩偓好作艳诗，诗集名《香奁集》。人称香奁体。　    
> 更一字：唐僧齐己题梅花诗曰：“昨夜数枝开”。郑谷改为“一枝开”，时人称为一字师。    
> 诗史：唐杜甫，感痛时事，发之为诗，人称“诗史”。　    
> 笔索：《南史．江淹传》载，江淹尝宿于冶亭，梦一丈夫自称郭璞，    
> 谓淹曰：“吾有笔在卿处多年，可以见还。”淹乃探怀中得五色笔一以授之。此后文思枯竭，人谓江郎才尽。    

###　十五、咸

~~~
栽对植，薙对芟。二伯对三监。朝臣对国老，职事对官衔。鹿麌麌，兔毚毚。启牍对开缄。绿杨莺睍睆，红杏燕呢喃。
半篱白酒娱陶令，一枕黄粱度吕岩。九夏炎飙，长日风亭留客骑；三冬寒冽，漫天雪浪驻征帆。

梧对竹，柏对杉。夏濩对韶咸。涧瀍对溱洧，巩洛对崤函。藏书洞，避诏岩。脱俗对超凡。贤人羞献媚，正士嫉工谗。
霸越谋臣推少伯，佐唐藩将重浑瑊。邺下狂生，羯鼓三挝羞锦袄；江州司马，琵琶一曲湿青衫。

袍对笏，履对衫。匹马对孤帆。琢磨对雕镂，刻划对镌镵。星北拱，日西衔。卮漏对鼎馋。江边生桂若，海外树都咸。
但得恢恢存利刃，何须咄咄达空函。彩凤知音，乐典后夔须九奏；金人守口，圣如尼父亦三缄。
~~~

> 麌麌：兽群聚集貌。《诗经．小雅．吉日》：“兽之所同，麀麀麌麌。”　    
> 兔毚毚：《诗经．小雅．巧言》：“跃跃毚兔，遇犬护之。”注：毚兔，狡兔也，喻谗人。    
> 利刃：《庄子．养生主》：“庖丁为文惠君解牛。……恢恢乎其于游刃必有余地矣。”此即为“庖丁解牛”和“游刃有余”二成语之出典。　    
> 空函：《世说新语．黜免》载，晋代殷浩被废，在信安，终日恒书空作字，扬州吏民寻义逐之。窃视，惟作“咄咄怪事”四字而已。    
> 九奏：奏乐九曲。《书．益稷》：“箫韶九成，凤凰来仪。”注：“备乐九奏而致凤凰”。　    
> 三缄：三缄其口，见前注。    



**如果您觉得本文结对您有帮助,通过微信打赏作者,金额随意!**

![](https://github.com/ghostwwl/machine_learning/blob/master/wx_pay.jpg)
